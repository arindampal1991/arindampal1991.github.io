---
layout: post
title: "Manoj der adbhut baari"
date: 2018-10-13
---

Lorem Ipsum


ছোটবেলায়, মানে প্রাইমারি স্কুলে পড়াকালীন ছোটবেলায়, আমাদের বাংলা পড়াতেন তমালবাবু। তমাল ভট্টাচার্য। ভদ্রলোক প্রথম দিন ক্লাসে এসেই ঘোষণা করেছিলেনঃ "আমি পুলিশ নই।" আবার সেটা ইংরিজিতে তর্জমা করে বলেছিলেনঃ "I am not a policeman" অর্থাৎ ক্লাসে কে চুরি করছে সেটা ধরা আমার কাজ নয়। তাই যারা যারা পড়া শুনতে চাও না, ক্লাস থেকে বেরিয়ে যেতে পারো। 

বলা বাহুল্য, তমালবাবুকে আমরা কেউ সিরিয়াসলি নিইনি। এবং বেরিয়ে যাইনি। 

তো এহেন তমালবাবু আমাদের ক্লাসনোট লেখানোর সময় একটা লব্জ শিখিয়েছিলেন। সেটা হল "কাব্যজাদুর মায়াস্পর্শে"। সেটা স্নেহদীপের খুব পছন্দ হয়েছিল। তো রবীন্দ্রনাথ থেকে শুরু করে জসিমুদ্দিন, সবার লেখা কবিতার ক্ষেত্রেই ও লিখতঃ অমুক কবি রচিত তমুক কবিতায় কবি তাঁর কাব্যজাদুর মায়াস্পর্শে অমুক বেদনা / তমুক হর্ষ / অমুক বিষাদ ব্যক্ত করিয়াছেন। 

যাই হোক, মনোজদের অদ্ভুত বাড়ি গল্পটাতে ঘটনা যত না আছে, তার চেয়ে বেশী আছে এমন এক লোকের 'গদ্যজাদুর মায়াস্পর্শ', যিনি ঘুণপোকা ও পাতালঘরে সমান স্বচ্ছন্দ। যে সমস্ত ঘটনা বা চরিত্রের কথা ওই গল্পে বলা হয়েছ, তারা আপাতদৃষ্টিতে খুব খুব সাধারণ। কিন্তু বলার ভঙ্গিমাই সেগুলিকে স্বাদু করে তোলে। 

সিনেমা হলে গিয়ে এর আগে আমি মিশর রহস্য দেখেছি, ব্যোমকেশ তো প্রায়ই দেখি, এমন কি চাঁদের পাহাড়ও দেখে ফেলেছি। আর এবারে মনোজদের অদ্ভুত বাড়ির ট্রেলার দেখে শুধু দীর্ঘশ্বাস ফেলেছি। যাব হল এ, হয়ত আরও কয়েকটা দীর্ঘশ্বাস পড়বে। কদিন পরে আবার ভুলেও যাব। আবার কয়েক মাস বা বছর পরে আবার এমন কোন ছায়াছবি বেরোলে মনে পড়বে যে, 'মায়াস্পর্শ' অতো সহজ জিনিষ নয় হে!